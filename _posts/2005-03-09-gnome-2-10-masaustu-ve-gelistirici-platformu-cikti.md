---
title: 'GNOME 2.10 Masaüstü ve Geliştirici Platformu Çıktı'
date: '2005-03-09T22:51:08+02:00'
author: 'GNOME Türkiye'
layout: post
permalink: /gnome-2-10-masaustu-ve-gelistirici-platformu-cikti/
categories:
    - Haberler
tags:
    - GNOME
    - 'GNOME 2.10'
    - 'Linux Masaüstü Ortamı'
    - 'Yeni Sürüm'
---

*Popüler, çoklu platform masaüstü ortamının yeni sürümü, daha fazla kolaylık ve rahatlık sunuyor*

BOSTON, Mass – 9 Mart 2005 – GNOME Projesi bugün Linux ve Unix işletim sistemlerinin lider masaüstü, GNOME Masaüstü ve Geliştirici Ortamı’nın en son sürümünü yayınladı. Sürüm 2.10, çokluortamı bütünleştirerek, geliştirici olanakları ekleyerek ve en kolay ve en dostane özgür masaüstü yazılımını iyileştiren binlerce değişikliği barındırarak GNOME’un kullanılabilirlik, kararlılık ve gücünü arttırıyor.

GNOME, ‘önce kullanıcılar’ felsefesini koruyarak, her altı ayda bir kararlı sürüm yayınlar. Bu, kullanıcılara gelişmeleri çabucak ulaştırır, ve geliştiriciler ile dağıtıcıların rahatlıkla GNOME tabanlı ürün planları yapmalarını sağlar. Bu sayede, Fedora, SUSE ve Ubuntu gibi dağıtımlar bir sonraki sürümlerine GNOME 2.10’u dahil edebilecekler ve GNOME 2.10’u milyonlarca kullanıcıya ulaştırabileceklerdir.

**GNOME 2.10’un en önemli özellikleri şunlardır:**

- Bütünleşik video oynatıcısı, tek tıklamayla müzik CD’lerinden parçaları dönüştürme, ve gelişmiş medya formatı desteği. Bu sayede Linux masaüstünün çokluortam desteği lider ticari işletim sistemleriyle daha yarışabilir düzeye gelmiştir.
- Daha fazla donanım ve ağ sunucusunun otomatik tanınması GNOME’un kullanıcıları rahatsız etmeden ve kafalarını karıştırmadan ‘her zaman çalışan’ yazılımlara verdiği önemi gösterir.
- Uygulamalar arası daha iyi bütünleşme, GNOME uygulamaları arasında gelişmiş bağlantılar ve platformlar arası standartların kullanımı ile kullanıcı ve bağımsız yazılım üreticileri deneyimini geliştirmektedir.
- Kullanıcı geribildirimlerine dayalı olarak süregelen kusursuzluk ve kararlılık. GNOME 2.10, geçen Eylül’de duyurulan GNOME 2.8’den beri binlerce hata düzeltmesi ve kullanılabilirlik geliştirmesi içermektedir.

Christian Schaller, Fluendo Business Yöneticisi ve GStreamer geliştirme ekip lideri, “Bu GNOME sürümü heyecan verici”, dedi. “GNOME sadece son kullanıcılar için hataları düzeltmekle kalmıyor, ayrıca freedesktop.org, GStreamer ve GTK+ gibi diğer özgür yazılım komünleriyle birlikte çalışarak Özgür Yazılım masaüstünü ileriye taşıyor.”

Luis Villa, GNOME Vakfı Üyesi ve katılımcı, “Bu işi yaparken çok eğleniyoruz”, dedi. “Çıkması yıllar süren başarısız yazılımlar yerine, GNOME geliştiricileri sağlam gelişmeler hazırlayıp, bunu yılda iki kez kullanıcılarımıza sunuyorlar. Bu hiçbir ticari masaüstü üreticisinin yapamayacağı birşey.”

**Bulunurluk**

GNOME 2.10 yakında pek çok popüler Linux dağıtımına girecektir. Bekleyemeyenler için, yeni GNOME Çalıştırılabilir CD’si (www.gnome.org/start/2.10) kullanıcılar ve ilgilenen kişiler için en son GNOME masaüstünü bir CD’ye yazdırıp, bilgisayarı yeniden başlatarak test edilebilir – kurulum gerekmez.

GNOME 2.10 Masaüstü ve Geliştirici Ortamını kurmak isteyen geliştiriciler ve ileri düzey kullanıcılar yazılımı http://ftp.gnome.org/pub/GNOME/desktop/ adresinden indirebilirler. Yazılım GNOME 2.10 masaüstü arayüzü ve geliştirici araçları ve kütüphanelerin kaynak kodlarını içermektedir.

**GNOME Hakkında**

GNOME eksiksiz, kolay kullanılabilir bir masaüstü geliştiren bir özgür yazılım projesidir. Sistem menüleri, dosya yöneticisi, web tarayıcısı ve donatılar gibi temel masaüstü bileşenlerinin yanında, GNOME geliştiricilere yeni yazılım geliştirmelerini sağlayan tam bir geliştirme ortamı da sunar.

100’ü maaşlı geliştirici olmak üzere, bütün kıtalardan 500’ün üzerinde yazılım geliştiricisi zaman ve çabalarıyla projeye katkıda bulunmaktadırlar. Sponsorlar arasında Fluendo, HP, IBM, Novell, Red Hat ve Sun yer almaktadır. GNOME, GNU/Linux (daha çok Linux diye anılmaktadır), Solaris İşletim Ortamı, HP-UX, Unix, BSD ve Apple’ın Darwin’i gibi çok çeşitli platformlarda desteklenmektedir.

GNOME masaüstü tüm dünya milyonlarca kullanıcı tarafından kullanılmaktadır. GNOME, Debian, Fedora Core, ve SUSE gibi popüler komünite dağıtımları da dahil olmak üzere, dünyadaki önde gelen tüm Linux ve Unix dağıtımlarının standart bir parçasıdır. Ayrıca GNOME, önde gelenkurumsal Linux dağıtımları Red Hat Kurumsal Linux ve Sun Java Desktop System’ın da öntanımlı masaüstüdür. GNOME, İspanya’nın Extremadura ve Brezilya’nın Sao Paulo şehirlerindeki geniş hükümet kurulumlarında olduğu gibi dünyanın pek çok büyük Linux masaüstü kurulumlarında tercih edilen masaüstüdür. GNOME teknolojisi Firefox, Eclipse Projesi ve Real Networks gibi bağımsız yazılım üreticileri tarafından kullanılmaktadır.

GNOME hakkında daha fazla bilgi [www.gnome.org](http://www.gnome.org/) adresinde bulunabilir.

**GNOME Vakfı Hakkında**

Yüzlerce gönüllü ve endüstri lideri şirketten oluşan GNOME Vakfı, GNOME’un gelişmesini desteklemeye adanmış bir organizasyondur. Üyeleri tarafından yönlendirilen, kâr amacı gütmeyen bir organizasyon olan vakıf, GNOME projesinin finansal, organizasyonel ve yasal desteğini sağlar ve projenin vizyon ve yol haritasını belirler. GNOME Vakfı hakkında daha fazla bilgi [foundation.gnome.org](http://foundation.gnome.org) adresinde bulunabilir.

**Basın İstekleri**

Lütfen basın isteklerini <gnome-press-contact@gnome.org> adresine yönlendiriniz.

*Linux, Linus Torvalds’ın ticari markasıdır. Diğer tüm isimler ve ticari markalar sahiplerinin mülkiyeti altındadır.*